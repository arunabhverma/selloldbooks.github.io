<!DOCTYPE html>
<html>
<head>
	<meta charset="utf-8">
	<meta http-equiv="X-UA-Compatible" content="IE=edge">
	<title></title>
	<link rel="stylesheet" href="">
</head>
<body>
<p>
	कृष्ण की चेतावनी - रामधारी सिंह दिनकर - कविता कोश
</p>	
<p>
	वर्षों तक वन में घूम-घूम,<br>
बाधा-विघ्नों को चूम-चूम,<br>
सह धूप-घाम, पानी-पत्थर,<br>
पांडव आये कुछ और निखर।<br>
सौभाग्य न सब दिन सोता है,<br>
देखें, आगे क्या होता है।<br><br>

मैत्री की राह बताने को,<br>
सबको सुमार्ग पर लाने को,<br>
दुर्योधन को समझाने को,<br>
भीषण विध्वंस बचाने को,<br>
भगवान् हस्तिनापुर आये,<br>
पांडव का संदेशा लाये।<br><br>

‘दो न्याय अगर तो आधा दो,<br>
पर, इसमें भी यदि बाधा हो,<br>
तो दे दो केवल पाँच ग्राम,<br>
रक्खो अपनी धरती तमाम।<br>
हम वहीं खुशी से खायेंगे,<br>
परिजन पर असि न उठायेंगे!<br><br>

दुर्योधन वह भी दे ना सका,<br>
आशीष समाज की ले न सका,<br>
उलटे, हरि को बाँधने चला,<br>
जो था असाध्य, साधने चला।<br>
जब नाश मनुज पर छाता है,<br>
पहले विवेक मर जाता है।<br><br>

हरि ने भीषण हुंकार किया,<br>
अपना स्वरूप-विस्तार किया,<br>
डगमग-डगमग दिग्गज डोले,<br>
भगवान् कुपित होकर बोले-<br>
‘जंजीर बढ़ा कर साध मुझे,<br>
हाँ, हाँ दुर्योधन! बाँध मुझे।<br><br>

यह देख, गगन मुझमें लय है,<br>
यह देख, पवन मुझमें लय है,<br>
मुझमें विलीन झंकार सकल,<br>
मुझमें लय है संसार सकल।<br>
अमरत्व फूलता है मुझमें,<br>
संहार झूलता है मुझमें।<br><br>

‘उदयाचल मेरा दीप्त भाल,<br>
भूमंडल वक्षस्थल विशाल,<br>
भुज परिधि-बन्ध को घेरे हैं,<br>
मैनाक-मेरु पग मेरे हैं।<br>
दिपते जो ग्रह नक्षत्र निकर,<br>
सब हैं मेरे मुख के अन्दर।<br><br>

‘दृग हों तो दृश्य अकाण्ड देख,<br>
मुझमें सारा ब्रह्माण्ड देख,<br>
चर-अचर जीव, जग, क्षर-अक्षर,<br>
नश्वर मनुष्य सुरजाति अमर।<br>
शत कोटि सूर्य, शत कोटि चन्द्र,<br>
शत कोटि सरित, सर, सिन्धु मन्द्र।<br><br>

‘शत कोटि विष्णु, ब्रह्मा, महेश,<br>
शत कोटि जिष्णु, जलपति, धनेश,<br>
शत कोटि रुद्र, शत कोटि काल,<br>
शत कोटि दण्डधर लोकपाल।<br>
जञ्जीर बढ़ाकर साध इन्हें,<br>
हाँ-हाँ दुर्योधन! बाँध इन्हें।<br><br>

‘भूलोक, अतल, पाताल देख,<br>
गत और अनागत काल देख,<br>
यह देख जगत का आदि-सृजन,<br>
यह देख, महाभारत का रण,<br>
मृतकों से पटी हुई भू है,<br>
पहचान, इसमें कहाँ तू है।<br><br>

‘अम्बर में कुन्तल-जाल देख,<br>
पद के नीचे पाताल देख,<br>
मुट्ठी में तीनों काल देख,<br>
मेरा स्वरूप विकराल देख।<br>
सब जन्म मुझी से पाते हैं,<br>
फिर लौट मुझी में आते हैं।<br><br>

‘जिह्वा से कढ़ती ज्वाल सघन,<br>
साँसों में पाता जन्म पवन,<br>
पड़ जाती मेरी दृष्टि जिधर,<br>
हँसने लगती है सृष्टि उधर!<br>
मैं जभी मूँदता हूँ लोचन,<br>
छा जाता चारों ओर मरण।<br><br>

‘बाँधने मुझे तो आया है,<br>
जंजीर बड़ी क्या लाया है?<br>
यदि मुझे बाँधना चाहे मन,<br>
पहले तो बाँध अनन्त गगन।<br>
सूने को साध न सकता है,<br>
वह मुझे बाँध कब सकता है?<br><br>

‘हित-वचन नहीं तूने माना,<br>
मैत्री का मूल्य न पहचाना,<br>
तो ले, मैं भी अब जाता हूँ,<br>
अन्तिम संकल्प सुनाता हूँ।<br>
याचना नहीं, अब रण होगा,<br>
जीवन-जय या कि मरण होगा।<br><br>

‘टकरायेंगे नक्षत्र-निकर,<br>
बरसेगी भू पर वह्नि प्रखर,<br>
फण शेषनाग का डोलेगा,<br>
विकराल काल मुँह खोलेगा।<br>
दुर्योधन! रण ऐसा होगा।<br>
फिर कभी नहीं जैसा होगा।<br><br>

‘भाई पर भाई टूटेंगे,<br>
विष-बाण बूँद-से छूटेंगे,<br>
वायस-श्रृगाल सुख लूटेंगे,<br>
सौभाग्य मनुज के फूटेंगे।<br>
आखिर तू भूशायी होगा,<br>
हिंसा का पर, दायी होगा।’<br><br>

थी सभा सन्न, सब लोग डरे,<br>
चुप थे या थे बेहोश पड़े।<br>
केवल दो नर ना अघाते थे,<br>
धृतराष्ट्र-विदुर सुख पाते थे।<br>
कर जोड़ खड़े प्रमुदित,<br>
निर्भय, दोनों पुकारते थे ‘जय-जय’!<br><br>
</p>
</body>
</html>